SHORT Zemplín
=======

* Na Zemplíne stavali amerikánske domy a predávali nevesty
* Amerikánske domy spojili slovenské ľudové staviteľstvo a moderné smery z Ameriky.
* Sedem pujďáckych dedín zaniklo kvôli vodnej nádrži Starina.
* Na juhu sa pestovalo chutné tokajské víno, na severe vyrábali syry či žinčicu.
* Pozdišovský dekór dievčenskej karičky na tmavom podklade je známy aj za hranicami Slovenska.
* Nevesty sa kedysi kupovali na trhu.
* Pre zemplínsky folklór sú charakteristické temperamentné čardáše, pestré kolesové ženské tance karičky či mužské verbunky.

Amerika na Zemplíne
-------------------
Keď budete prechádzať naším najvýchodnejším regiónom, všimnite si nevšedné a tak trochu atypické vidiecke domky, ktoré obohatili architektúru Zemplína o západný rukopis. Tzv. amerikánske domy si na kľúč dávali stavať reemigranti, keď sa vracali zo zámoria v prvej tretine 20. storočia. Do slovenského ľudového staviteľstva vniesli nové materiály, technológie aj umelecké smery. A preto nečudo, ak vám kresby na domoch pripomenú diela kubistov či futuristov, a teda elegantný i moderný štýl art deco. Keď sme pri stavbách, zabudnúť nemôžeme ani na unikátne drevené kostolíky, nazývané tiež perlami Karpát. Najstaršie stoja v Topoli, Hrabovej Roztoke, Ruskej Bystrej, Ruskom Potoku či Uličskom Krivom.

Len sa neBoj Pujďákov
---------------------
Nielen architektúra ovplyvnila rozmanitosť zemplínskeho regiónu, ale tiež samotní obyvatelia. Okrem Slovákov tu žijú Maďari, Rusíni, Ukrajinci i Rómovia. Rusnácke obyvateľstvo pozostáva z Lemkov (názov je odvodený od slova len, iba) a Bojkov alebo Pujďákov (sedem pujďáckych dedín zaniklo v polovici 80. rokov kvôli výstavbe vodnej nádrže Starina). Od nárečia je odvodený tiež názov Sotákov, ktorí sa nepýtajú Čo?, ale So?

Do hory, do lesa valasi
-----------------------
Obyvatelia Zemplína sa v minulosti živili prevažne poľnohospodárstvom a na juhu najmä pestovaním vychýreného tokajského vína. Spôsob života ľudu a tradície na severe kreovalo karpatské ovčiarstvo, typické pasením oviec na horských pasienkoch. Kým nížinné ovčiarstvo sa okrem vlny zameriavalo na výrobu mäsa a kože, karpatské na spracovanie ovčieho mlieka. Jeden z posledných predstaviteľov pastierskych tradícií bol rezbár a majster ľudovej umeleckej výroby Tibor Galgóczy.

Dievčenská karička na hrnčeku
-----------------------------
Tradícia hrnčiarskej výroby s centrom v Pozdišovciach siaha ďaleko do minulosti, prvá oficiálna zmienka pochádza z roku 1416. Nezameniteľný pozdišovský dekór dievčenskej karičky na tmavom podklade sa pri Michalovciach vyrába dodnes a je známy aj za hranicami Slovenska. Okrem hrnčiarstva sa kedysi na Zemplíne spracovávali kože, pálilo a predávalo drevené uhlie, tkalo sa a vyrábali korytá. Korytárstvo tu rozšírili kočovní Rómovia zo Zakarpatskej Ukrajiny.

Vedeli ste, že nevesty sa kedysi kupovali?
------------------------------------------
A to dokonca aj na Zemplíne? Tento zvyk pochádza z dávnejšej formy uzavretia manželstva a
od roku 1720 bol zakázaný. Dovtedy si však muži na trhu pri kláštore rehole baziliánov v
Krásnom Brode vybrali dievča či vdovu a v kláštore sa rovno aj zosobášili.
Karička aj čardáš
Pre zemplínsky folklór sú charakteristické temperamentné čardáše, pestré kolesové ženské
tance karičky sprevádzané spevom, ako aj mužské verbunky (pôvodne stredoveké vojenské
tance, ktoré predvádzali silu a obratnosť). Ikonickou postavou zemplínskeho folklóru je
tanečník, rozprávač a významný nositeľ ľudových tradícií Juraj Šaffa z Dlhého Klčova.

Zdroj:
Beňušková, Z. a kol. Tradičná kultúra regiónov Slovenska, Bratislava 1998.